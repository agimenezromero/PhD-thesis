\begin{center}
    \textbf{\Large Resum}
\end{center}

La vida a la Terra ha evolucionat al llarg de milions d'anys,
produint una rica diversitat d'espècies i ecosistemes que proporcionen serveis
essencials per a la supervivència humana. No obstant això, aquesta
biodiversitat està disminuint ràpidament a causa d'activitats humanes
com la destrucció d'hàbitats, el canvi climàtic, les espècies invasores i les
malalties emergents. Aquests factors interconnectats estan provocant una pèrdua
generalitzada d'espècies i la ràpida degradació dels ecosistemes, cosa que
amenaça l'estabilitat ecològica global i la prosperitat humana. Per abordar
aquesta crisi es requereix un enfocament interdisciplinari que permeti
comprendre i mitigar els seus impactes, assegurant la preservació de la
biodiversitat i la sostenibilitat de les societats humanes.

En aquesta tesi desenvolupem mètodes teòrics i basats en dades per estudiar
problemes relacionats amb la pèrdua de biodiversitat causada pel canvi
climàtic i les malalties emergents. A través de la lent dels sistemes
complexos, abordem desafiaments contemporanis com la propagació de malalties,
l'acidificació dels oceans i el declivi d'ecosistemes crítics com els esculls
de corall o les praderies marines de \textit{Posidonia oceanica}. Ens basem en
una combinació de models matemàtics, simulacions computacionals i tècniques
avançades d'anàlisi de dades per obtenir una comprensió més profunda daquests
complexos fenòmens ecològics.

A les dues primeres parts d'aquesta tesi, desenvolupem models matemàtics
per avançar la nostra comprensió sobre les dinàmiques de transmissió de
malalties marines i transmeses per vectors. Ens centrem en dos exemples:
l'Esdeveniment de Mortalitat Masiva (MME) de \textit{Pinna nobilis} i les
malalties de plantes causades pel bacteri \textit{Xylella fastidiosa}.
Investiguem el paper de factors clau com la temperatura o la mobilitat de
patògens a la transmissió de l'MME i l'impacte de l'abundància estacional
d'insectes vectors a la propagació de malalties de plantes. Aquests models
proporcionen noves perspectives sobre els mecanismes que faciliten aquestes
malalties aixi com sobre el seu control i maneig.

A la tercera part, apliquem aquest coneixement adquirit per desenvolupar un
nou marc teòric per predir la distribució potencial de malalties de
plantes transmeses per vectors en funció de factors ambientals i
climàtics. Demostrem la utilitat d'aquest model en predir el risc de la
malaltia de Pierce de la vinya, causada per \textit{Xylella fastidiosa}, en
escenaris climàtics actuals i futurs. La nostra metodologia representa un
avenç significatiu en el camp de la biogeografia de malalties, ja que
proporciona una forma d'integrar les interaccions ecològiques complexes
inherents a les malalties per predir el seu possible establiment a
funció de les condicions ambientals.

Finalment desenvolupem i apliquem mètodes basats en dades per monitoritzar i
avaluar la salut dels ecosistemes marins costaners. Utilitzant tècniques
d'aprenentatge profund, presentem un marc innovador per reconstruir sèries
temporals de pH oceànic incompletes, millorant la nostra capacitat de
monitoritzar la acidificació oceànica amb precisió. A més, fem servir
aprenentatge automàtic i imatges satel·litàries per mapejar i avaluar l'estat
de les praderies marines de \textit{Posidonia oceanica}, oferint un enfocament
escalable i rendible per a la monitorització d'aquests ecosistemes. Finalment
fem una anàlisi global de les propietats espacials dels esculls de corall
utilitzant dades de teledetecció, descobrint patrons universals en la
distribució de la mida i la geometria dels esculls.

Aquesta tesi subratlla la importància de la investigació interdisciplinària,
integrant la teoria ecològica, la ciència de sistemes complexos i la
intel·ligència artificial per abordar els desafiaments ecològics. Les troballes
contribueixen al desenvolupament d'estratègies de conservació efectives, amb
l'objectiu de mitigar els impactes del canvi climàtic i les malalties
emergents a la biodiversitat. En última instància, aquest treball recolza els
esforços per preservar la integritat dels ecosistemes i garantir la
sostenibilitat de les societats humanes davant dels canvis ambientals en
curs.

\vfill